320G. Călinescu
susțină să nu cadă. Vizitiul de casă plesni ușor biciul pe deasupra
cailor, și trăsura se rostogoli dulce, fiindcă avea roți cu pneuri.
Era un vehicul elegant, căptușit cu velur maron, prevăzut cu
saltele moi de divan garnisite cu broderie. Părul fetei, înfoiat
în chip florentin pe umeri, își arunca unele fire pe obrazul lui
Stănică, gâdilat în mod plăcut. La început, Stănică strânse talia
fetei automatic, indiferent, acum începu s-o palpeze mai atent
cu vârfurile degetelor, simulând jocul barabanei.
„O fetiță, o scârbă, gândi el, și ce șolduri, ce talie! Domnișoară
de măritat în regulă. Serie nouă. Așa e când huzurești. Hrănite
bine, plimbate, cum să nu crească?“
— Câți ani ai tu, Lili? întrebă el tare, strângând-o acum cu
brațul, oficial.
— Șaisprezece!
— Ia taci! se miră Stănică. Ești bună de măritat.
— Chiar vreau s-o mărit, spuse Toader liniștit.
— Serios? sări Stănică.
— Ce te miri? E destul de mare. Și mamă-sa tot la vârsta
asta s-a măritat. I-am dat atâta educație câtă trebuie unei femei,și acum să mă lase liniștit să văd și de ceilalți copii.
Nu era o concepție originală. În toată familia lui Stănică
fetele se măritau foarte tinere, cu bărbați desemnați de cei
bătrâni. Când o fată ajungea la vârsta de paisprezece ani, vorbea
în mod liber de măritiș. Atât de tradițională era această normă,
încât nici o fată nu se simțea nefericită, dimpotrivă, orice
întârziere o neliniștea. Fetele înțelegeau trebuința căsătoriei,
nu se îndrăgosteau nebunește și iubeau numaidecât pe bărbatul
ales pe calea rațiunii. Nu sufereau de altfel nici o constrângere
și, dacă nu le plăcea un tânăr, îl refuzau fără nici o discuție.
Luau însă parte, împreună cu familia, la procesul de alegere,
își dădeau părerea, o ascultau pe a altora, așa cum faci când
cumperi o stofă scumpă. În acest chip, toate se măritau cu
oameni bogați sau în stare să devină, preferând aproape cu
strictețe marii industriași, marii restauratori sau hotelieri,
magistrații care aveau și moșie, mai rar un ofițer, de la colonel
în sus, niciodată un profesor, niciodată un intelectual. Fetele