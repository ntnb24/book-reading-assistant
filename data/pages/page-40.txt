52G. Călinescu
fetei. Familiaritatea Otiliei cu el, satisfacția lui nu făceau parte
din sentimentele nesuspectabile. Felix urî și pe Pascalopol și,
deși stima lui pentru Otilia creștea pe măsura conviețuirii lui
cu ea în aceeași casă, vorbele Aurichii îi răsunau în urechi:
„se spun multe lucruri grozave...“
— Felix, încercă Otilia să deplaseze convorbirea, ce-ai făcut
cu Titi?
— L-am văzut numai, și a rămas să începem după-amiază.
Mi s-a părut un băiat de treabă, deși cam moale.
— N-am zis altfel, confirmă Otilia.
— I-am făgăduit să-i dau o carte de citit. Acum n-am nici
una la mine. Îmi dai voie să aleg de la tine? Mă tem numai că
pe ale tale le cunoaște.
Otilia râse neîncrezătoare.
— |i-a spus Titi că vrea să citească? Mă mir! Poți să iei câte
poftești, te asigur că n-a citit nici una, și să-mi spui și mie
efectele pedagogiei tale!
După-amiază, Felix alese o ediție ilustrată din La chartreuse
de Parme  și merse la Titi. Acesta îl aștepta în grădină. De acolo
intrară în casă, însă, când treceau prin sală, Titi făcu semn lui
Felix să meargă mai încet, fiindcă Simion dormea (cu cămașă,
ca peste noapte, afla mai târziu Felix). Ajunși în odaie, Titi
trase cutia lată a unei mari mese, în care Felix zări cărți,
creioane, pachete de ilustrate, puse într-o ordine militară. Toate
cărțile și caietele erau învelite cu o grijă meticuloasă și semnate
caligrafic pe un portativ tras ușor cu creionul. Văzând admirația
lui Felix, Titi se crezu dator să-i arate și alte dovezi de industrie.
Avea albume în care copia cu o caligrafie armonioasă fel de
fel de poezii cu inițiale figurate și colorate. Legătura și
cartonarea albumelor erau opera lui. În loc să-și cumpere hârtie
de muzică, inventase un pieptene cu cinci picioare de creion
cu care linia hârtia velină simplă. Își făcuse o cutie pentru
păstrat desenele din carton lipit cu îngrijire cu o hârtie cafenie
și apoi ornamentat în peniță cu fluturări gotice. Manualul de
limba latină îl imitase pe de-a întregul, fabricând legătura,
cartonajul, reproducând desenele și scriind caligrafic textul.