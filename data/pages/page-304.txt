316G. Călinescu
ordinară a zidului, un domn bine îmbrăcat, cu o perlă în crăvată.
Era ceva mai în vârstă decât Stănică și amintea puțin pe
Pascalopol, fără să aibă finețea aceluia. Era proprietarul unei
mori, milionar și senator. Stănică văzându-l, îi făcu semn
fluturător cu mâna și-l întrebă foarte familiar:
— Ce faci, mă Toadere?
Interpelatul nu se supără și răspunse simplu:
— Bine, Stănică, dar tu?
Stănică făcu semn cu mâna că e dezastru și privi către
ceilalți din odaie, făcându-le salutări cu mâna, fără să-i mai
onoreze cu vorba.
— Ascultă, mătușă Agripina, zise Stănică, privind prin
odaie, tot nu te mai descotorosești de vechiturile astea?! și
începu să examineze odaia.
Zugrăvită cu mari flori de un verde-întunecos, învechit, odaia,
prea mare, părea goală. La fereastră erau câteva ghivece cu
cerceluși, rezemați de câte o scăricică de așchii. Cea mai mare
parte din peretele de la răsărit era acoperită de icoane de toate
mărimile, în fața cărora atârnau, cu sârme legate de tavan, treimari candele de biserică. Peretele din dreptul patului era acoperit
cu două imense rame care colectau mulțime de fotografii format
vizit, de nuanță cafenie, în genere făcute de Waber și de Gerstl.
În șiruri egale, ca niște fronturi, erau de față acolo toți membrii
numeroasei familii. Stănică, aplecându-se asupra patului și
sprijinindu-se cu mâinile de umerii fetelor, examină cu atenție
un cadru, până ce descoperi ceea ce căuta.
— Uite, Lili, zise, ăla sunt eu!
Și arătă un băiețaș cu pantaloni scurți, trecând de genunchi,
cu surtuc de om matur, cu părul lins, despărțit printr-o cărare
laterală, însă cu capetele inegale, parcă smulse. Părea un băiat
timid, curățel.
— Erai drăguț, unchiule! zise fata.
— He-hei, se mândri Stănică, eu am fost ceva în viața mea!
Peretele dimpotriva ferestrei era acoperit, până sus, cu un
raft ca acelea pe care se pun pâinile în brutării. S-ar fi zis că
Agripina îl scosese chiar din prăvălie, dacă lemnul gol n-ar fi