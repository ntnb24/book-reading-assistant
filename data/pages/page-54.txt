66G. Călinescu
Otilia, și pe Felix în privirea lui satisfăcută. De acum încolo
Pascalopol se interesa foarte serios de Felix, ședea cu el de
vorbă în așteptarea Otiliei și îi aducea din când în când cărți.
— Pascalopol, de ce nu te-nsori? zise într-o ședință de tabinet
Aglae. Aș fi curioasă să văd ce harababură de holtei este la
dumneata acasă!
— Te poftesc să vezi, cocoană Aglae, dar te asigur că e
mai multă disciplină ca la atâtea femei.
Aurica deschise ochii mari, ca și când invitația o cuprindea
și pe ea; Aglae, care urmărise altceva, bătu în retragere:
— La vârsta mea, nu mă mai privește cum trăiești dumneata.
Să meargă altele mai tinere.
— Merg eu! sări Otilia.
— Te rog! o imploră Pascalopol, mai mult din ochi.
Aurica deveni acută:
— O domnișoară singură la un cavaler nu prea e frumos!
— Vine și Felix! corectă Otilia.
— Mâine trimit trăsura să vă ia.
Astfel se făcu că într-o după-amiaza, Felix și Otilia, așezați în
larga trăsură, străbăteau Calea Victoriei de la capătul dinspre
Dâmbovița până în apropiere de Biserica Albă. Aci se coborâră în
fața unei clădiri cam fumurii, numai cu două caturi, dar înalte, în
gangul căreia intrară. Otilia i se păru lui Felix orientată. Suiră pe
o scară cu balustrada de fier forjat și se opriră în fața unei uși mari
de la etajul I, pe care o mică tăbliță de email arăta numele simplu:
Leonida Pascalopol . Casa, azi ștearsă față de noua arhitectură a
capitalei, înfățișa atunci ultimul confort. Ferestrele și încăperile
erau înalte, ușile largi și cu frontoane de lemn bogat ornamentate,
tavanurile decorate cu stucuri. Pereții erau tapetați cu hârtie
dungată, și de tavan atârnau lămpi electrice cu abajururi plisate.
În anticamera apartamentelor se vedeau chiar picturi murale
alegorice, cam convenționale și reci, dar de factură îngrijită. La
capetele scării vegheau doi copii de marmură, tociți și lucioși ca
de ceară. Otilia sună apăsat soneria electrică. Se auziră pași grăbiți
și grei, și Pascalopol însuși deschise ușa, îmbrăcat într-un halat
larg de mătase fină, legat la mijloc cu un mare cordon, pomădat