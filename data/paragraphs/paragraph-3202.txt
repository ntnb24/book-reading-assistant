Domnișoara se uită distrată la el, apoi începu să cânte rău,
cu  intermitențe,  Songe  d’automne.  Colegul  uscat  se  aplecă
familiar peste umărul cântăreței și-și lipi, cu concursul acesteia,
obrazul de obrazul ei. Cealaltă domnișoară se dădu jos de pe
pervazul ferestrei și începu să valseze.
— Dansezi? întrebă ea pe Stănică.
—  Tinerețe,  tinerețe,  parcă  sunt  iar  student!  exclamă
Stănică, privind semnificativ spre moș Costache și se prinse
în vals cu studenta.