— Să vedem! Să ne mai gândim. Nu e nici un zor!
Ostilitatea Aglaei se îndreptă încet, dar sigur și în direcția
lui Felix, așa cum prevăzuse Otilia. Tânărul o constată în mici
lucruri,  în  aparență  neînsemnate.  Întâi  nu  mai  fu  rugat  să
pregătească pe Titi pentru corigență, fiind înlocuit cu Stănică,
a  cărui  pedagogie  gălăgioasă,  plină  de  invective  împotriva
școlii,  se  dovedi  mai  pe  placul  lui  Titi.  Apoi  văzu  că  Aglae
avea un chip special de a-și arăta invidia într-o privință oarecare,
și anume, tăgăduind cu autoritate că ceva se întâmplase sau
se va întâmpla.