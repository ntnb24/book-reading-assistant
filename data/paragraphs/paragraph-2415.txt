— Dumneata nu-l cunoști pe Simion. Totdeauna a fost nițel
scrântit. Dacă m-aș lua după doctori! I-a venit rău, și atâta tot.
Totuși  purtarea  lui  Simion  începu  să  pună  pe  Aglae  pe
gânduri.  Simion  își  examina  hainele  și  le  găsea  prea  scurte,
dibuia prin toate dulapurile, scotea afară rufăria și hăinăria și
se  văita  că  dușmanii  „omoară“  hainele,  le  bat,  le  taie  și  le
chinuie, persecutând astfel spiritul ascuns în ele.