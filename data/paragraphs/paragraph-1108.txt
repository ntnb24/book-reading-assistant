Felix se temu ca Aglae să nu înrâurească pe moș Costache
și  ca  acesta  să  nu  fie  cumva  în  stare  să-l  împiedice,  măcar
nedându-i cele trebuitoare. Dar moș Costache, ca de obicei,
nu numai nu-l stânjeni, ci părea mândru de împrejurarea asta,
și,  mai  târziu,  primi  pe  colegii  tânărului  cu  mimica  lui
particulară,  însă  cu  o  desăvârșită  îngăduință.  Numai  când
Felix avu trebuință de bani pentru înscriere, moș Costache se
fâstâci, întrebă dacă nu se poate mai târziu, sfătui pe tânăr să
ia din altă parte, că găsește el pe urmă. Cum Felix nu avea
nici un „altă parte“, înfățișă cazul Otiliei, care făcu ceea ce
făcuse și altă dată. Pretinse a avea ea o metodă sigură, merse
prin  oraș  și  aduse  bani,  cu  sfatul  de  a  nu  pomeni  nimic
nimănui. Felix deveni, bănuitor. Titi se înscrisese mai departe