— În sfârșit, i-a pus pe undeva prin casă, unde poți doar să-i
pui, în pivniță, în pod, sub saltea etcetera. Ei, și servitoarea a
șters parchetul cu benzină, uitând să deschidă geamurile, un
chibrit  aprins  a  căzut  pe  dușumea,  și  vaporii  de  benzină  au
luat foc, și toată casa a fost scrum în două ceasuri, cu bani cu
tot. Morala: Nu pune banii de unde nu poți să-i scoți imediat.
Stănică  încercă  să  fixeze  în  ochi  pe  moș  Costache,  care
continua a părea nepăsător, însă mânca cu o repeziciune cam
nervoasă, evitând să ridice privirea.