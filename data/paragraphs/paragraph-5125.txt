Felix se închise în biroul lui și scoase vechea fotografie pe
care  i-o  dăduse  Otilia.  Ce  deosebire!  Unde  era  Otilia  de
altădată? Nu numai Otilia era o enigmă, ci și destinul însuși.
Dinadins, într-o duminică, o luă pe strada Antim. Prefacerile
nu schimbaseră cu totul caracterul străzii. Casa lui moș Costache
era leproasă, înnegrită. Poarta era ținută cu un lanț, și curtea
toată  năpădită  de  scaieți.  Nu  mai  părea  să  fie  locuită.  Cele
patru ferestre din față, de o înălțime absurdă, înălțau rozetele
lor gotice prăfuite, iar marea ușă gotică avea geamurile plesnite.
Felix își aduse aminte de seara când venise cu valiza în mână
și trăsese de schelălăitorul clopoțel. I se păru că țeasta lucioasă
a  lui  moș  Costache  apare  la  ușă  și  vechile  vorbe  îi  răsunară
limpede la ureche: