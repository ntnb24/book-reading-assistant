Și într-adevăr, Stănică, deși își făcuse un obicei de a spiona
casa lui Costache în profitul Aglaei, intrând ca din întâmplare
pe o ușă și ieșind pe cealaltă, nu scoase câteva săptămâni nici
o  vorbă  de  această  afacere.  Felix,  trimis  de  moș  Costache  să
vadă cum se află Simion, care se văieta din nou că e bolnav,
avu impresia că Aglae nu știa nimic de proiectul lui Pascalopol.
„Poate,  își  zicea  el,  Aglae  se  dezinteresează  de  această
chestiune, în care, de fapt, nici n-are vreun drept să se amestece,
ori, în sfârșit, este prea preocupată de boala lui Simion.“