Otilia rămase surprinsă, văzând că bătrânul aduse într-o zi
doi oameni să sape o groapă largă ca un bazin, în grădina din
fața chioșcului, stricând astfel gazonul. Bătrânul nu dădu nici
o explicație, apărându-se cu satisfacția omului care își îngăduie
să  scandalizeze  pentru  puțin  aproapele  nedumerit,  știind  că
mai pe urmă îl va încânta cu buna lui intenție. În orice caz,
scopul  imediat  al  gropii  se  destăinui  curând,  fiindcă  moș
Costache aduse câteva căruțe de var și le răsturnă acolo. Zicea
că le-a cumpărat chilipir de la o bina care a sfârșit lucrările.