Ochii lui Felix și ora înaintată făceau întrebarea de prisos.
Otilia  îl  luă  iarăși  de  braț,  după  ce  tânărul  apucase  de  jos
valiza, și-l îndreptă spre o ușă. Înainte de a-i păși pragul, Felix
crezu de cuviință să zică „Bună seara“. Pascalopol se grăbi să-i
răspundă, întorcând capul. Aglae răspunse și ea, fără să ridice
ochii  din  cărți.  Aurelia  îl  urmări  numai  cu  privirea.  Trecură
printr-o  odaie  neluminată  decât  de  lună,  care  părea  a  fi
sufrageria, apoi într-o săliță din care o scară de lemn ducea la
etaj. Se urcară pe ea și ajunseră într-un coridor cu geamlâc, în
care Felix recunoscu geamlâcul zărit de jos, din curte. O lampă
de petrol de o formă mai îngrijită ardea într-un cui. Otilia o luă
și începu să deschidă ușile odăilor care dădeau în coridor. Erau
cel puțin patru.