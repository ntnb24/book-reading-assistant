— Da’ ce fel de proces? insistă Costache, plin de curiozitate.
— Domnule, se aruncă atunci Stănică asupra lui, uite cum
stă  chestia.  Cineva,  persoană  în  vârstă  și  cu  avere,  fără
rubedenii  apropiate,  crește  un  copil  fără  să-l  înfieze  și-i  lasă
prin testament toată averea, neuitând să dea câte o mică sumă
la toate rudele îndepărtate, ca să nu fie nici o discuție. Mă rog,
testamentul  e  în  perfectă  regulă.  Eu  te  întreb:  are,  sau  n-are
dreptul un om să lase averea cui îi place?