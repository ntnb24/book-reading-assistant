Georgeta fu cam îngrijorată de această conversație, ce putea
degenera în altercații cu o femeie ca Olimpia, și, ca să înlăture
răspunsul  generalului,  luă  o  bucățică  de  șvaițer  și-l  vârî  cu
vârful degetelor în gura acestuia. Generalul prinse șvaițerul și,
în  treacăt,  sărută  și  degetele  Georgetei.  Fata  se  pregătea  să-i
mai astupe gura cu o altă bucată, făcând și ea la fel, în scopul
stimulării, când sosi Stănică. Primejdia era înlăturată.