— Nu mai spune! Chiar așa-l cheamă.
Colegul îl informă că ședea într-o casă de raport cu câteva
caturi,  foarte  modernă,  însă  cu  apartamente  mici,  pe  care
proprietarul  le  închiria  la  studenți,  la  intelectuali  tineri  în
concubinaj, scoțând astfel un venit mai mare. Accepta chiria
lunar, în schimb se acoperea printr-o poliță scadentă la data
exigibilității ei. În caz de neplată, preschimba polița sporindu-i
cifra,  sau  o  protesta,  dând  afară  pe  chiriaș.  În  genere  însă
îngăduia  pe  toți  cu  multă  bonomie,  fiindcă  prin  sistemul
polițelor și al întârzierilor, chiria, mică în teorie, se dubla. Plătită
anticipat, chiria era, de pildă, patruzeci de lei lunar, polița era
de  optzeci  de  lei,  la  întârzieri  cu  preschimbări  se  adăuga
dobânda.  Când  tânărul  chiriaș  se  încurca,  moș  Costache  nu
devenea brutal. Arunca ochii prin casă, ajuta memoria debito-
rului  și-i  cerea,  bunăoară,  dacă  era  student  în  medicină  (pe
aceștia  îi  prefera),  tratate  de  medicină,  cursuri,  articole  de
obicei scumpe. Felix își aduse aminte fulgerător atunci că moș
Costache se oferise să-i cumpere el, punându-i în cont, anume