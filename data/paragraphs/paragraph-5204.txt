Pascalopol este realizat pe dualitatea dintre paternitate și iubire. El o
cunoaște pe Otilia de mică, a crescut pe genunchii lui, a considerat-o un
fel de fiică, iar Otilia îl consideră un fel de tată. Își va asuma o parte din
rolul paternității și-i pune pe numele ei la bancă o sută de mii de lei înainte
ca Giurgiuveanu să-i dea acești bani. Îi face toate capriciile. O duce la
Paris. Când Otilia va cunoaște un argentinian bogat, el îi va reda libertatea.
c) Problema iubirii poate determina interpretarea romanului ca un
roman de dragoste, în sensul că aduce povestea unei iubiri. Otilia este o
eroină romantică, excepțională, fiindcă, deși trăiește într-un mediu corupt,
își menține candoarea, puritatea, este ca un nufăr, care crește alb pe balta
plină de mocirlă a societății burgheze bucureștene. Tema, eroii, conflictul,
subiectul au în acest context o structură afectivă. Felix, care o iubește,
citește în ochii ei limpezi și plini de seninătate candoarea și este contrariat
de bârfele puse în circulație de clanul Tulea.