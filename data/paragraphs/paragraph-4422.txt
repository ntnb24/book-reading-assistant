moș Costache, cântându-i cu vioara. Titi nu se lăsă mult rugat
și începu să cânte jalnic și fals o romanță de Em. Drossino, Te
duci. Moș Costache nu se arătă deloc încântat de producție,
deși nu avea pricepere în muzică, în schimb femeile ascultară
pe Titi cu religiozitate. Aurica începu s-o fredoneze în tovărășia
viorii, apoi intră în corul improvizat și Olimpia, și, în sfârșit,
ca un fel de încurajare a activității muzicale a lui Titi, Aglae
însăși, care își relevă glasul pițigăiat, tremolat, în contrast cu
agresivitatea ei baritonă de toate zilele. În cele din urmă, Aurica
izbucni într-un plâns zgomotos.