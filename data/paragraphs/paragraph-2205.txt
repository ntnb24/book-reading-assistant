Felix înțelese îndemnul spiritual al fetei, dar o sfială grozavă
îi paraliza orice gest. Se simți stupid. Dorea din tot sufletul pe
această  fată  simplă  și  grațioasă  și-și  dădea  seama  că  răceala
lui era jignitoare pentru o femeie care mersese atât de departe.
Luă amândouă mâinile Georgetei și le sărută și pe o parte, și
pe alta. Se afla lângă ușa de la intrare. Georgeta zâmbi.