— Nu, papa!
Pascalopol  însuși  trimise  un  om  cu  o  carte  de  vizită,
întrebând când putea să-și ia libertatea de a face o vizită, dar
fu refuzat cu un pretext convențional. Lucru curios, în loc să
fie satisfăcut de această victorie, Felix se simți vinovat. Avea
sentimentul că a făcut o faptă rea, și-i lipsea numai curajul de
a mărturisi. Începu să ghicească rațiunea Otiliei de a iubi pe
Pascalopol. Lipsea un glas blând și vesel la ore fixe, omul care
făcea  cu  voluptate  bucuria  tinerilor  și  se  supunea  capriciilor
lor. Purtările lui Pascalopol îi apărură inofensive și se rușină de
a-l fi izgonit în chipul acela. Un val de respect pentru Pascalopol
îi inundă sufletul. De altfel, nu-i fu greu să observe că Otilia
nu era fericită. Veselia îi pierise, nu mai cânta la pian, nu mai