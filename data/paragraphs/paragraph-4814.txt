Aglae  declară  că  a  obosit  și  se  hotărî  să  se  ducă  cu  toții
acasă spre a medita asupra evenimentului. Bătrânul fu părăsit
pe  canapeaua  lui,  cu  cearșaful  ghemuit,  cu  plapuma  căzută
pe jumătate jos. Felix, observând asta și știind că morților le
trebuiesc date unele îngrijiri pentru a putea fi puși în coșciug,
spuse,  cu  toată  gingășia  de  care  fu  în  stare,  Otiliei,  cum  stă
cazul. Aceasta se ridică de pe sofaua ei, decisă, calmă, chemă
pe Marina și, cu ajutorul ei, gătiră pe moș Costache și-l așezară
cu solemnitate pe pat.