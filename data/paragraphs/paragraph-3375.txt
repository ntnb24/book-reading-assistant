— Ai perfectă dreptate, aprobă Stănică, strângând iar mâna,
nu e bine bătrân, dar nici tânăr de tot. Așa în floarea vârstei,
când e omul cu entuziasm și cu experiență, așa ca mine, Toader.
Stănică nu gândise nimic extraordinar spunând aceste vorbe,
dar apoi fu străbătut de o idee insidioasă. „Ce mai nevastă, își
zise, ar fi “o fată ca asta“ (evită înadins, din scrupul, preciziunea),
grecoaică de-a noastră, sănătoasă, fără maimuțăreli. Și ce mai
avere are fata asta! Ah, Doamne, de ce m-ai făcut unchi?!“