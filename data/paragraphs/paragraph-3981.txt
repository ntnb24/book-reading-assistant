Aglae  și  cu  ceata  ei  rămase,  față  de  sentința  lui  Stratulat,
cu un dispreț de loc acoperit, alimentat de altfel și de doctorul
Vasiliad, care se simțise jignit de neîncrederea cu care fusese
primită de Pascalopol știința sa. Făcu teoria că, dimpotrivă, un
bolnav bătrân, cu tabieturi, nu trebuie scos din casa lui, care îi
întreține  sentimentul  vieții.  Spitalul  demoralizează  și  ucide,