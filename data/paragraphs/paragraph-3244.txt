Oroarea lui Stănică împotriva studentelor nu era chiar în totul
simulată.  În  fond,  el  era  un  sentimental  cu  instincte  casnice,
bucuros de a se vedea înconjurat de o numeroasă familie. Din
păcate,  sentimentalismul  lui  familial  se  complica  cu  o  mare
lăcomie de a-și face o situație prin familie, de a moșteni, de a
căpăta. În ascendența lui se aflau, pe cât se putea ghici, albanezi
veniți de-a dreptul de peste Dunăre și numiți, mai dulce, „arnăuți“
sau, cu totul eufemistic, „macedoneni“.