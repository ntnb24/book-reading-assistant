— Cu ce să-l țin în sanatoriu? Are el vreo avere?
— Are pensia, observă Stănică.
— Ce-ai zis? Pensia? Dar eu, copiii cu ce trăim?
În realitate, Aglae avea destulă avere, strânsă din chiar banii
lui Simion, privat sistematic de orice plăceri. Stănică propuse
în cele din urmă, cu oarecare prudență, de a vârî pe Simion
într-un ospiciu, deși, zicea el, s-ar putea afla că bătrânul are
avere  (însă  el  avea  să  facă  rost  de  un  act  de  paupertate),  și
apoi soluția ar putea să nu convină, fiindcă e penibil să se știe
că ai un soț la ospiciu etc.