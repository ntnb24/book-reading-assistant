Felix  îi  dădu  francul.  Merseră  câtăva  vreme  tăcuți  unul
lângă  altul,  fiindcă  Felix,  deși  iubitor  de  discuții,  se  simțea
stingherit  să  facă  mărturisiri.  I  s-ar  fi  părut  o  necuviință  să
pomenească numele Otiliei, și chiar al Georgetei, față de un
altul, și chiar să facă oricât de mici aluzii la existența lor. Ca
să  nu  pară  plictisit,  întrebă  pe  Weissmann  cum  trăiește,  ce
scopuri urmărește, dar se căi numaidecât, având sentimentul
că  cere  altuia  indiscreții  pe  care  el  nu  ar  voi  să  le  facă.
Weissmann nu păru deloc contrariat și se porni pe confesiuni
fără nici o umbră de rușine: