— Nu, nu, protestă Felix, încurcat, e așa cum îți spun eu.
Se îmbrăcă repede, intimidat de privirile Georgetei, care-l
contempla,  în  prada  celei  mai  vii  îndoieli.  Gestul  era  cam
jignitor,  dar  își  dădea  silința  să  creadă  că  Felix  nu  mințea.
Ideea că un tânăr ar fugi de ea i se părea, de altfel, absurdă.
Când Felix ieși în sală, însoțit de Georgeta, dădu ochii de
un individ în vârstă, care zâmbea galeș, scoțându-și mănușile.
Nu auzise nimeni când venise.